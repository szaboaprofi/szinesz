Klubcsapatban
Flamengo
Vinícius 2017. május 13-án mutatkozott be a Flamengo felnőtt csapatában, a brazil élvonalban; az Atlético Mineiro ellen 1-1-re végződő bajnokin a 82. percben állt be csereként.[3][4] Két nappal később 2022-ig meghosszabbította a szerződést a klubbal, egy 45 millió eurós kivásárlási záradékkal kiegészítve.[5]

2017. augusztus 10-én Vinícius első gólját is megszerezte; a Copa Sudamericana második fordulójának visszavágóján a Club Deportivo Palestino elleni 5-0-s győzelem alkalmával. 2017. augusztus 19-én első bajnoki gólját is megszerezte, az Atlético Goianiense kapuját vette be, csapata 2-0-ra megnyerte a találkozót.[6][7]

Real Madrid
2017. május 23-án a spanyol Real Madrid előszerződést kötött Vinícius megszerzésére, amely azt követően fog életbe lépni, hogy betöltötte 18. életévét, 2018. július 12-én.[8]